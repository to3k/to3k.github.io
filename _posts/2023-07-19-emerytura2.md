---
title: "Plan na emeryturę - PPK, PPE, IKE i IKZE (cz. 2)"
date: 2023-07-19
categories: 
  - "finanse"
  - "przemyslenia"
tags: 
  - "emerytura"
  - "finanse"
  - "ike"
  - "ikze"
  - "ofe"
  - "oszczedzanie"
  - "ppe"
  - "ppk"
  - "systememerytalny"
  - "zus"
image: "/images/emerytura2.png"
---

Spis treści:
* TOC
{:toc}

Jest to drugi wpis kontynuujący temat emerytury, a konkretnie oszczędzania na nią przy użyciu dostępnych programów. W [poprzednim wpisie opisałem jak sprawa wygląda dla _PPK_ i _PPE_](https://blog.tomaszdunia.pl/emerytura1/), które nazywa się filarem pracowniczym, dlatego, że są związane bezpośrednio z zatrudnieniem, tj. bazują na wsparciu Pracodawcy. W tym wpisie przyszła pora porozmawiać o programach _IKE_ i _IKZE_, które działają na zupełnie innych zasadach, dlatego nazywane są filarem indywidualnym.

Niecierpliwym polecam przeskoczyć od razu do rozdziału [Podsumowanie i porównanie IKE i IKZE](#porownanie).

## IKE - Indywidualne Konto Emerytalne

_IKE_ to świetny sposób na oszczędzanie pieniędzy, który w skrócie polega na tym, że inwestujemy je w taki sam sposób jak normalnie byśmy to robili, ale jeżeli odczekamy z wypłatą do wieku emerytalnego to zyskamy istotną korzyść jaką jest brak konieczności płacenia daniny od zysków jakie uzyskamy (podatek Belki - od zysków kapitałowych). Program jest na tyle opłacalny, że ustawowo wprowadzone zostały limity, które ograniczają ilość pieniędzy jakie można w tej sposób zainwestować. Zacznijmy jednak od początku i usystematyzujmy wiedzę na temat _IKE_.

**_IKE_ - podstawowe cechy**:

- Można mieć tylko **jeden** rachunek _IKE_.

- Pieniądze są **inwestowane** w wybrany przez nas sposób (np. akcje i/lub obligacje). W temacie tego jak najlepiej to robić odsyłam już do doradcy finansowego.

- Zyski z inwestycji (odsetki i dywidendy) dopisywane są automatycznie do salda rachunku _IKE_, czyli **od razu pracują** tak jak poprzedni kapitał, z którego zostały wygenerowane.

- Zyski będąc w _IKE_ **nie podlegają** konieczności odprowadzania od nich podatku Belki (19%).

- Pieniądze wpłacane na _IKE_ są **normalnie poddawane rozliczeniom w _PIT_** (podatek dochodowy), więc nie ma tutaj mowy o żadnym zmniejszaniu podstawy opodatkowania (co występuje przy _IKZE_, ale o tym później).

- Istnieje roczny **limit wpłat**, który w 2023 r. wynosi 20 805 zł. Limit ten rośne w każdym kolejnym roku, a wynika z trzykrotności przeciętnego prognozowanego wynagrodzenia miesięcznego w gospodarce narodowej na dany rok.

- Pieniądze zgromadzone w _IKE_ są **prywatne**, zlokalizowane na rachunku stworzonym podczas przystąpienia do programu _IKE_ i **możliwe do wypłacenia w każdym momencie** jednakże w niektórych przypadkach będzie się to wiązało z utratą części lub wszystkich benefitów płynących z uczestnictwa w programie, ale o tym niżej.

- **Podlegają one dziedziczeniu** oraz podziałowi podczas rozwodu pary, która posiadała wspólność majątkową.

- Środki z _IKE_ można przenieść tylko do innego _IKE_ (po zamknięciu tego pierwszego) lub do _PPE_, jeżeli nasz Pracodawca oferuje taki program. Nie można zrobić transferu do _PPK_ i _IKZE_.

**_IKE_ – w jakich przypadkach można wypłacić i co to oznacza:**

- Wypłata **całości środków przed 60. rokiem życia** - nie jest opłacalna, ale jest jak najbardziej możliwa, i wiąże się z koniecznością zapłacenia pełnego podatku od zysków kapitałowych (19%). W takim przypadku sytuacja jest identyczna do tej jakbyśmy w inny sposób lokowali swoje oszczędności np. inwestując w akcje i/lub obligacje, albo lokaty.

- Wypłata **części środków przed 60. rokiem życia** - jest również możliwa, ale podobnie jak w powyższym przypadku konieczne jest zapłacenie podatku od zysków kapitałowych (19%), jednakże jedynie od tej części, która jest wypłacana.

- Wypłata zgodnie z założeniem programu _IKE_, czyli **po ukończeniu 60. roku życia** (lub po 55. roku życia w przypadku uzyskania wcześniejszych uprawnień emerytalnych) - w takim przypadku otrzymuje się pełną ulgę podatkową, tj. nie trzeba odprowadzać podatku Belki (19%), ale jest jeszcze jeden warunek - trzeba dokonywać wpłat na rachunek IKE co najmniej w 5 dowolnych latach kalendarzowych, albo dokonać wpłaty ponad połowy wartości wszystkich wpłat na IKE nie później niż na 5 lat przed dniem złożenia wniosku o dokonanie wypłaty. Wypłatę można zrealizować jednorazowo lub w dowolnych ratach.

**_IKE_ – zapisy do programu, jak i kto może:**

- Osoby **małoletnie** (16-18 lat) z ograniczeniem, że dokonywać wpłat mogą tylko w roku kalendarzowym, w którym uzyskują dochody z pracy wykonywanej na podstawie umowy o pracę lub gdy są osobami uprawnionymi do nabycia środków po zmarłym oszczędzającym w _IKE_.

- **Każda** osoba pełnoletnia (ukończony 18. rok życia).

- _IKE_ można założyć w:
    - funduszach inwestycyjnych (otwarte fundusze inwestycyjne i specjalistyczne fundusze inwestycyjne otwarte),
    
    - podmiotach prowadzących działalność maklerską (domy maklerskie i banki prowadzące działalność maklerską),
    
    - zakładach ubezpieczeń na życie,
    
    - bankach (lokaty),
    
    - dobrowolnych funduszach emerytalnych.

## IKZE - Indywidualne Konto Zabezpieczenia Emerytalnego

_IKZE_ jest tematem nieco trudniejszym, ale nie jest to coś z czym nie moglibyśmy sobie dać rady poprzez odpowiednie usystematyzowanie wiedzy.

**_IKZE_ - podstawowe cechy**:

- Można mieć tylko **jeden** rachunek _IKZE_.

- Pieniądze są **inwestowane** w wybrany przez nas sposób (np. akcje i/lub obligacje). W temacie tego jak najlepiej to robić odsyłam już do doradcy finansowego.

- Zyski z inwestycji (odsetki i dywidendy) dopisywane są automatycznie do salda rachunku _IKZE_, czyli **od razu pracują** tak jak poprzedni kapitał, z którego zostały wygenerowane.

- Zyski będąc w _IKZE_ **nie podlegają** konieczności odprowadzania od nich podatku Belki (19%).

- Środki wpłacane do _IKZE_ **pomniejszają**, swoją całą wartością, podstawę opodatkowania braną do podatku dochodowego w rozliczeniu _PIT_. Jest to traktowane jako ulga i deklarowane w zeznaniu _PIT/0_.

- W zamian za to podczas wypłaty konieczne jest **zapłacenie** zryczałtowanego podatku od całej zgromadzonej kwoty (wpłaty wraz z zyskami) w wysokości 10%.

- Istnieje roczny **limit wpłat**, który w 2023 r. wynosi 8 322 zł (12 483 zł dla samozatrudnionych pozarolniczo). Limit ten rośne w każdym kolejnym roku, a wynika z 1.2-krotności przeciętnego prognozowanego wynagrodzenia miesięcznego w gospodarce narodowej na dany rok (1.8-krotności dla samozatrudnionych pozarolniczo)

- Pieniądze zgromadzone w _IKZE_ są **prywatne**, zlokalizowane na rachunku stworzonym podczas przystąpienia do programu _IKZE_ i **możliwe do wypłacenia w każdym momencie** jednakże w niektórych przypadkach będzie się to wiązało z utratą części lub wszystkich benefitów płynących z uczestnictwa w programie, ale o tym niżej.

- **Podlegają one dziedziczeniu** oraz podziałowi podczas rozwodu pary, która posiadała wspólność majątkową.

- Środki z _IKZE_ można przenieść tylko do innego _IKZE_ (po zamknięciu tego pierwszego). Nie można zrobić transferu do _PPK_, _PPE_ i _IKE_.

**_IKZE_ – w jakich przypadkach można wypłacić i co to oznacza:**

- Wypłata **całości (nie jest możliwa wypłata częściowa) środków przed 65. rokiem życia i/lub wcześniej niż po 5 latach oszczędzania w ten sposób** – nie jest opłacalna, ale jest jak najbardziej możliwa, i wiąże się z koniecznością zapłacenia nie tylko podatku od zysków kapitałowych (19%), ale także podatku dochodowego w rozliczeniu _PIT_ za rok, w którym nastąpiła wypłata. Może to się okazać szczególnie bolesne, gdyż mając normalny dochód w danym roku i dostając wszystko z _IKZE_ na raz może zdarzyć się taka sytuacja, w której przekroczymy drugi próg podatkowy i będziemy musieli od części tego kapitału zapłacić aż 32% podatku.

- Wypłata zgodnie z założeniem programu _IKZE_, czyli **po ukończeniu 65. roku życia** i oszczędzaniu przez przynajmniej 5 lat - w takim przypadku otrzymuje się pełną ulgę podatkową, tj. nie trzeba odprowadzać podatku Belki (19%), a wszystkie ulgi odliczone w _PIT_ przez te wszystkie lata nie przepadają (nie trzeba płacić podatku dochodowego). Jednakże nie jest tak całkowicie kolorowo, bo jednak należy odprowadzić podatek zryczałtowany w wysokości 10% całego wypłacanego kapitału. Wypłatę można zrealizować jednorazowo lub w ratach, ale w przypadku IKZE jest obostrzenie, że jeżeli decydujemy się na wypłatę w ratach to musi ona być realizowana przez minimum 10 lat (chyba, że okres oszczędzania był krótszy, to wtedy długość wypłaty ratalnej nie może być krótsza niż ten okres).

**_IKZE_ – zapisy do programu, jak i kto może:**

- Osoby **małoletnie** (16-18 lat) z ograniczeniem, że dokonywać wpłat mogą tylko w roku kalendarzowym, w którym uzyskują dochody z pracy wykonywanej na podstawie umowy o pracę lub gdy są osobami uprawnionymi do nabycia środków po zmarłym oszczędzającym w _IKZE_.

- **Każda** osoba pełnoletnia (ukończony 18. rok życia).

- _IKZE_ można założyć w:
    - funduszach inwestycyjnych (otwarte fundusze inwestycyjne i specjalistyczne fundusze inwestycyjne otwarte),
    
    - podmiotach prowadzących działalność maklerską (domy maklerskie i banki prowadzące działalność maklerską),
    
    - zakładach ubezpieczeń na życie,
    
    - bankach (lokaty),
    
    - dobrowolnych funduszach emerytalnych.

## Podsumowanie i porównanie

Oba programy są podobne do siebie nie tylko skrótami, ale także mają wiele cech wspólnych. Jednakże po zagłębieniu się w szczegóły widać dość istotne różnice pomiędzy _IKE_ i _IKZE_. Porównajmy to w tabeli:

<figure>

| **Program** | **IKE** | **IKZE** |
| --- | --- | --- |
| **Uczestnictwo** | _Dobrowolne_ | _Dobrowolne_ |
| **Ilość rachunków** | _tylko jeden_ | _tylko jeden_ |
| **Roczny limit wpłat w 2023 r.** | _20 805 zł_ | _8 322 zł_ dla osób fizycznych,   1_2 483 zł dla samozatrudnionych pozarolniczo)_ |
| **Dziedziczenie** | _Tak_ | _Tak_ |
| **Transfer środków** | _do innego IKE (po zamknięciu tego pierwszego),   do PPE_ | _do innego IKZE (po zamknięciu tego pierwszego)_ |
| **Inwestycja zebranego kapitału** | _Niemalże wszystkie formy inwestowania realizowane przez:   fundusze inwestycyjne,   podmioty prowadzące działalność maklerską,   zakłady ubezpieczeń na życie,   banki (lokaty),   dobrowolne fundusze emerytalne._ | _Niemalże wszystkie formy inwestowania realizowane przez:   fundusze inwestycyjne,   podmioty prowadzące działalność maklerską,   zakłady ubezpieczeń na życie,   banki (lokaty),   dobrowolne fundusze emerytalne._ |
| **Ulgi podatkowe** | _Brak_ | _Wpłaty pomniejszają, swoją całą wartością, podstawę opodatkowania braną do podatku dochodowego w rozliczeniu PIT_ |
| **Wypłata zgodnie z planem (optymalna)** | _Kiedy:   po 60. roku życia,   po 55. roku życia z prawem do emerytury (wniosek)      Forma:   __w całości,_   _w ratach_      Potrącenia:   brak | _Kiedy:   po 65. roku życia   i oszczędzaniu w ten sposób przez przynajmniej 5 lat      Forma:   _w całości,   w ratach (lecz z okresem nie krótszym niż okres oszczędzania lub 10 lat, w zależności co mniejsze)      Potrącenia:   \-10% podatku zryczałtowanego od całego wypłacanego kapitału |
| ****Podatek od zysków kapitałowych a.k.a. Belki (19%)**** | Zwolnienie | Zwolnienie |
| **Wypłata wcześniejsza (nieoptymalna)** | _Kiedy:   __w dowolnym momencie_      Forma:   w całości lub część      Potrącenia:   _\-19% podatku kapitałowego,   _ | _Kiedy:   __w dowolnym momencie_      Forma:   tylko w całości      Potrącenia:   _\-19% podatku kapitałowego,   _\-12/32% podatku dochodowego w rozliczeniu PIT (lub inny procent jeżeli ulegnie zmienie w przyszłości) |
| **Dla kogo** | _Osoby małoletnie w wieku 16-18 jeżeli mają dochody z umowy o pracę,   każdy powyżej 18. roku życia_ | _Osoby małoletnie w wieku 16-18 jeżeli mają dochody z umowy o pracę,   każdy powyżej 18. roku życia_ |

<figcaption>

Kolory: zielony \- jeżeli nie są takie same to lepszy z dwóch; czerwony \- jeżeli nie są takie same to gorszy z dwóch; żółty \- takie same dla obu programów; brak - nie da się porównać

</figcaption>

</figure>

## Który program się bardziej opłaca?

Rozpiszmy sobie to w tabeli, bo tak będzie bardziej obrazowo. Aby porównanie miało sens przyjmijmy, że:

- limit wpłat dla obu programów jest taki sam i jest on równy limitowi dla _IKZE_ \- 8 322 zł,

- wiek rozpoczęcia oszczędzania to 30 lat,

- oszczędzanie aż do 65. roku życia, tak aby z obu programów móc wypłacić planowo, bez dodatkowych potrąceń,

- założony roczny zysk to 5%.

Wykorzystamy wcześniej już używane obiekty do kalkulacji:

- **Pan Anatol** - który zdecydował się wpłacać tylko na _IKE_,

- **Pan Benedykt** - którego zarobki roczne nie przekraczają drugiego progu podatkowego, tj. płaci podatek dochodowy 12%, i zdecydował się wpłacać tylko na _IKZE_,

- **Pan Cyprian** - którego zarobki roczne znacznie przekraczają drugi próg podatkowy, tj. gdyby nie wpłacał na _IKZE_ to odprowadzałby od tych pieniędzy aż 32% podatku dochodowego, i zdecydował się wpłacać tylko na _IKZE_.

<figure>

| Przykładowy obiekt | **Anatol** | **Benedykt** | **Cyprian** |
| --- | --- | --- | --- |
| Program | _IKE_ | _IKZE_ | _IKZE_ |
| Płacony podatek dochodowy | _nie dotyczy_ | _12%_ | _32%_ |
| Wpłata roczna | _8 322 zł_ | _8 322 zł_ | _8 322 zł_ |
| Wpłaty podzielone na miesiące | _693.5 zł_ | _693.5 zł_ | _693.5 zł_ |
| Suma wpłat | _291 270 zł \[1\]_ | _291 270 zł \[1\]_ | _291 270 zł \[1\]_ |
| Kapitał zgromadzony po 10 latach | _104 673 zł \[2\]_ | _104 673 zł \[2\]_ | _104 673 zł \[2\]_ |
| Kapitał zgromadzony po 20 latach | _275 175 zł \[2\]_ | _275 175 zł \[2\]_ | _275 175 zł \[2\]_ |
| Kapitał zgromadzony po 30 latach | _552 904 zł \[2\]_ | _552 904 zł \[2\]_ | _552 904 zł \[2\]_ |
| Kapitał zgromadzony po 35 latach | _751 646 zł \[2\]_ | _751 646 zł \[2\]_ | _751 646 zł \[2\]_ |
| Oszczędności na podatku dochodowych w PIT | _nie dotyczy_ | _34 952 zł \[3\]_ | _93 206 zł \[3\]_ |
| Wysokość podatku zryczałtowanego do zapłacenia przy wypłacie | _nie dotyczy_ | _75 165 zł \[4\]_ | _75 165 zł \[4\]_ |
| Sumaryczne oszczędności | _751 646 zł \[5\]_ | _711 433 zł \[5\]_ | _769 687 zł \[5\]_ |

<figcaption>

\[1\] 8322 x 35; \[2\] formuła iteracyjna: kapitał z poprzedniego roku x 105% + 8322, wykonana tyle razy ile przyjętych lat; \[3\] suma wpłat x podatek dochodowy; \[4\] kapitał zgromadzony po 35 latach x podatek zryczałtowany 10%; \[5\] kapitał zgromadzony po 35 latach - odprowadzony podatek zryczałtowany 10% + oszczędności na podatku dochodowym w PIT

</figcaption>

</figure>

Tabela porównująca oba programy idealnie pokazuje, że _IKZE_ ma w zasadzie tylko jedną zaletę względem _IKE_, natomiast ma nawet kilka wad. Jednakże ta jedna zaleta dla niektórych może okazać się naprawdę istotna. _IKZE_ jest przewidziane raczej jedynie dla osób, które mają spore zarobki i przekraczają drugi próg podatkowy, który obecnie wynosi 32%. W takim przypadku wszystkie wpłaty kierowane na _IKZE_ zmniejszają bieżącą podstawę opodatkowania. Potwierdza to również powyższa kalkulacja. Wszystko to za sprawą tego, że przy wypłacaniu z _IKZE_ zachodzi konieczność zapłacenia 10-procentowego podatku zryczałtowanego od całego wypłacanego kapitału. Sprawdziłem od jakiej wysokości podatku dochodowego, przy założonych warunkach, _IKZE_ wychodzi na plus względem _IKE_ \- jest to 26%.

Natomiast w przypadku osób, które mieszczą się poniżej drugiego progu podatkowego korzystanie z _IKZE_ raczej nie ma sensu, bo wtedy zyskuje się jedynie ulgę podatkową w wysokości 12%, ale tak samo trzeba na koniec odliczyć 10%, więc po podsumowaniu wszystkiego mamy stratę, a nie 2% zysku jak mogłoby się wydawać. Dzieje się tak za sprawą tego, że 12% liczone jest od pieniędzy wpłacanych, a 10% od całkowitej sumy wliczając w to również wypracowane zyski.

Trzeba też powiedzieć, że korzystanie z _IKZE_ jest obarczone pewnym poziomem ryzyka, które istnieje w przypadku kiedy wystąpi nagła konieczność wypłacenia tych środków przed spełnieniem wszystkich warunków, które pozwalają skorzystać z pełnych ulg _IKZE_. Wiąże się to z tym, że wcześniejsza wypłata jest możliwa tylko w formie wycofania z programu wszystkich pieniędzy. W zależności ile tego będzie, może zdarzyć się taka sytuacja, że po zsumowaniu naszych bieżących dochodów oraz pieniędzy wypłaconych z _IKZE_ przekroczymy (i to znacznie) drugi próg podatkowy. Wtedy przez cały okres oszczędzania zyskiwaliśmy 12% odliczając ulgę od podatku w trakcie wpłacania, ale podczas wypłacania tej samej sumy będziemy musieli odliczyć aż 32% podatku! W takim przypadku, zamiast zyskać, stracimy i to znacznie. Tak to wygląda w obecnej sytuacji, ale pamiętajmy, że stopy podatkowe, a nawet ilość progów mogą ulegać zmianie. Nie można wykluczyć, że zostanie wprowadzony trzeci próg podatkowy, który będzie wynosił znacznie więcej niż 32%. To jedynie przykład, ale nie jest to nieprawdopodobne, bo taka sytuacja zdarzyła się w innych krajach (patrz np. Francja). Niemniej jednak trzeba też powiedzieć, że to w zasadzie problem, który może wystąpić tylko w przypadku przedwczesnej wypłaty, bo jeżeli dotrzymamy te pieniądze do odpowiedniego wieku to dalej obowiązywać będzie stały podatek zryczałtowany 10%.

W temacie _IKE_ ograniczę się jedynie do powiedzenia, że korzystanie z tego programu opłaca się zawsze. Jeżeli mamy kapitał, który chcielibyśmy zainwestować w konwencjonalny sposób i wiemy, że nie będziemy go potrzebować do 60. roku życia, to nie ma lepszego sposobu, a przynajmniej mi taki nie jest znany, niż zrobienie tego przez _IKE_. Pieniądze zgromadzone w _IKE_ można inwestować tak samo jak w każdym innym przypadku, ale z tą zaletą, że wiąże się to ze zwolnieniem z podatku od zysków kapitałowych (19%).

Odpowiadając na pytanie z tytuły tego rozdziału - nie da się wytypować, który program jest lepszy, bo w znacznej mierze zależeć to będzie od sytuacji finansowej przystępującego. Nic nie stoi również na przeszkodzenie, żeby uczestniczyć w obu. Są ludzie, którzy w roku kalendarzowym wyczerpują co do złotówki oba limity, ale trzeba przyznać, że aby sobie na to pozwolić trzeba naprawdę nieźle zarabiać. W praktyce wytypowałbym takie scenariusze:

1. Zarabiasz tyle, że przekraczasz drugi próg podatkowy - wtedy opłaca Ci się w pierwszej kolejności wpłacić na _IKZE_ i jeżeli przekroczysz limit to resztę wrzucić do _IKE_.

3. Zarabiasz tyle, że mieścisz się poniżej drugiego progu podatkowego - wtedy opłaca się oszczędzać z _IKE_ aż do osiągnięcia dozwolonego limitu, a ewentualną nadwyżkę pieniędzy zainwestować w inny sposób.

## Uf... to wszystko w temacie programów emerytalnych

Udało mi się w końcu dobrnąć do końca i w dwóch wpisach omówić wszystkie cztery programy emerytalne, o których informacje chciałem przekazać. Lubię takie rozważania i analizy numeryczne, a czasem nawet zastanawiam się czy aby przypadkiem nie minąłem się z powołaniem zostając konstruktorem zamiast pracy w branży finansowej. Z drugiej strony może podoba mi się to tylko dlatego, że robię to hobbistycznie, a jakbym robił to zarobkowo to straciłoby to swój urok? Tego nie wiem i raczej się nie dowiem. Plus z tego jest taki, że już wiem jak zamierzam oszczędzać na swoją emeryturę, a także tym samym zabezpieczyć moją córkę na wypadek mojej przedwczesnej śmierci. Trzeba przyznać, że daje to możliwość osiągnięcia wewnętrznego spokoju.

Jak wygląda mój plan? Mój Pracodawca nie oferuje programu _PPE_, więc pozostaje mi _PPK_, z którego na pewno będę korzystał, a nawet już od tego roku zacząłem to robić. Natomiast jeżeli chodzi o indywidualne konta to stawiam na _IKE_ i będę na nie wpłacać tyle ile dam radę. _IKZE_ na razie nie jest produktem dla mnie, bo będąc we wspólnocie majątkowej z moją małżonką nie przekraczam drugiego progu podatkowego, gdyż w takim przypadku kwota, od której wchodzi drugi próg jest podwojona do 240 000 zł. Jednakże jeżeli w przyszłości zmienią się moje warunki zarobkowe (na lepsze) to z pewnością skorzystam również z programu _IKZE_.

Drogi Czytelniku, jaki jest Twój plan na przyszłość? Czy przeczytanie tych dwóch wpisów zmieniło coś w Twoim podejściu do oszczędzania na własną emeryturę? Chętnie też wysłucham opinii na temat tego typu wpisów. A może napisałem coś nie tak i jest wśród nas ekspert, który wskaże mi gdzie popełniłem błąd? Raczej nie planuję stworzyć na tym blogu oddzielnej kategorii traktującej o finansach, bo nie jestem w tym ekspertem, ale jeżeli nawet pomimo mojego braku wiedzy, tego typu wpisy zostaną docenione to nie wykluczam możliwości zagłębienia się w temat, którego efekt mógłbym przelewać tutaj na "papier". Zachęcam do komentowania poniżej!
