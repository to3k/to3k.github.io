---
title: "Inwestuj teraz! - darmowy kurs inwestowania"
date: 2024-07-01
categories: 
  - "finanse"
  - "poradniki"
  - "przemyslenia"
coverImage: "inwestujterazheaderimage.png"
---

Wracam tutaj do Was po przerwie, ale jak zwykle nie przychodzę z pustymi rękami! Mniej więcej od lutego 2024 r. pracowałem potajemnie nad projektem, o którym chciałbym Wam opowiedzieć w tym wpisie, bo tak się składa, że 2-tygodniowy urlop pozwolił mi finalnie go zakończyć.

Na pomysł stworzenia takiego kursu wpadłem po otrzymaniu bardzo pozytywnego odzewu na moje dotychczasowe wpisy w kategorii [Finanse](https://blog.tomaszdunia.pl/category/pl/finanse/). Chodzi głównie o te, w których opowiadałem o emeryturze ,a konkretnie programach [PPK, PPE](https://blog.tomaszdunia.pl/emerytura1/), [IKE i IKZE](https://blog.tomaszdunia.pl/emerytura2/), serii Skarbonka Tomka, w której opowiadałem o [moich portfelach inwestycyjnych](https://blog.tomaszdunia.pl/skarbonka-tomka-portfel-inwestycyjny/), [obligacjach](https://blog.tomaszdunia.pl/skarbonka-tomka-obligacje-skarbowe/) i [akcjach](https://blog.tomaszdunia.pl/skarbonka-tomka-akcje/), a także o wpis, [w którym pochyliłem się nad tematem inflacji](https://blog.tomaszdunia.pl/jak-inflacja-zjada-oszczednosci/).

Ten otrzymany odzew wzbudził we mnie pewną refleksję. Zacząłem delikatnie podpytywać ludzi na temat ich świadomości w zakresie finansów osobistych i obserwować ich reakcję. Przyznam szczerze, że wyniki tej obserwacji były dla mnie lekko szokujące, bo okazało się, że **naprawdę wiele osób nie ma absolutnie żadnych oszczędności lub nawet jeżeli coś ma odłożone to nic z tym nie robi albo trzyma na nisko oprocentowanej lokacie bankowej**. Co ciekawe tu nawet nie chodzi o ignorancję, a o to, że Ci wszyscy ludzie po prostu nie wiedzieli, że inwestowanie inne niż na bazie lokaty bankowej to nie mechanika kwantowa. Nie wiem jaki jest poziom świadomości finansowej w innych krajach, ale wychodzi na to, że nam **Polakom brakuje fundamentalnej wiedzy na temat finansów**. Oczywiście nie mówię tutaj o cholera wie czym, a o tym, żeby być w stanie zadbać o swoje finanse osobiste. Taka podstawowa wiedza powinna być przekazywana w szkole i to od najmłodszych lat.

Jak zwykle trochę mi się ulało, wybaczcie... Dążę do tego, że jestem zdruzgotany tym co odkryłem, a stworzony przeze mnie kurs jest moim stanowczym NIE. Nie zgadzam się z takim stanem faktycznym, więc postanowiłem wziąć sprawy we własne ręce i stworzyć **darmowy, prosty i krótki kurs, w którym poruszę wszystkie według mnie najistotniejsze aspekty dotyczące inwestowania swoich oszczędności**. Kurs jest napisany w taki sposób, że **jego treść będzie zrozumiała dla absolutnie każdego** i o to w tym chodziło. Uwierzcie mi, że **dbanie o finanse swoje i/lub swojej rodziny to naprawdę nic trudnego!**

Jestem świadom tego, że jak mówi przysłowie "kijem rzeki nie zawrócę", ale nikt nie zabroni mi się starać. Na stworzenie tego kursu poświęciłem jakieś 5 miesięcy. Robiłem to głównie późnymi wieczorami, kiedy cała rodzinka poszła już spać, więc nierzadko było mi trochę ciężko. Jednakże poczucie misji dawało mi zapał i siłę do działania. Teraz widząc efekt tych ciężkich kilku miesięcy odczuwam satysfakcję i to chyba jest już dla mnie wystarczająca nagroda.

Nie pozostaje mi już nic innego jak zaprosić to przejścia do kursu! Skorzystaj z poniższego przycisku lub linka znajdującego się pod nim.

[**Inwestuj teraz!**  
Darmowy kurs inwestowania pasywnego](https://blog.tomaszdunia.pl/inwestuj/)

[https://blog.tomaszdunia.pl/inwestuj/](https://blog.tomaszdunia.pl/inwestuj/)
