---
title: "Plan na emeryturę - PPK, PPE, IKE i IKZE (cz. 1)"
date: 2023-07-12
categories: 
  - "finanse"
  - "przemyslenia"
tags: 
  - "emerytura"
  - "finanse"
  - "ike"
  - "ikze"
  - "ofe"
  - "oszczedzanie"
  - "ppe"
  - "ppk"
  - "systememerytalny"
  - "zus"
coverImage: "emerytura1.png"
---

W zeszłym roku na liczniku strzeliło mi 30 lat i do tego urodziła mi się córka. Gdy blisko rok później otrząsnąłem się już z noworodkowego armagedonu dotarło do mnie, że niestety nie jestem już 20-latkiem nie do zatrzymania i pora pomyśleć o... **emeryturze**! Stąd właśnie pomysł na ten wpis, który jest trochę z rodzaju - _nie znam się, ale się wypowiem_. Od razu na wstępie podkreślam, że nie jestem specjalistą od finansów, a to co napiszę poniżej niektórzy mogą potraktować jako odrady (a nie porady) finansowe. Po prostu w ostatnim czasie dość intensywnie zgłębiam tematy około finansowe, techniki oszczędzania i właśnie próbuję stworzyć swój plan na emeryturę. Drogi Czytelniku, potraktuj to proszę jedynie jako moją chęć podzielenia się tym czego udało mi się do tej pory dowiedzieć korzystając z przeróżnych źródeł, ale na pewno nie traktuj tego jako pewnik, czy sprawdzoną informację od eksperta w dziedzinie finansów. W takich sprawach polecam udanie się do doradcy finansowego, który zdecydowanie jest najlepszym źródłem wiedzy na temat tego jak dobrze zadbać o swoją emeryturę, a także ogólnie swoje finanse.

## Polski system emerytalny

System emerytalny w Polsce podzielić można na trzy filary:

1. I Filar publiczny - _**ZUS**_ i _**OFE**_,

3. II Filar pracowniczy - _**PPK**_ i _**PPE**_,

5. III Filar indywidualny - _**IKE**_ i _**IKZE**_.

Można się łatwo domyślić, że niniejszy wpis będzie właśnie o drugim i trzecim filarze. Jednakże powiedzmy sobie w skrócie co jest nie tak z pierwszym.

Trzeba to powiedzieć, że _ZUS_ niestety już dla mojego pokolenia (osoby w wieku 30 lat, które mniej więcej w 2060 roku będą przekraczać wiek emerytalny) prawdopodobnie **nie będzie miał racji bytu**, tj. w momencie odejścia na zasłużoną emeryturę osoby takie jak ja dostaną marne pieniądze, z których jakimś cudem będą musiały się utrzymać. Obecny system składek przymusowych, które płacimy, służy niestety (a może stety) temu, żeby utrzymać na odpowiednim poziomie emerytury dla naszych rodziców i dziadków. **_ZUS_ to tak naprawdę jedynie wirtualne konto**, na którym zapisywana jest wartość wpłacanych przez nas składek. Nie ma tam gotówki ani żadnych aktywów w postaci np. papierów wartościowych. Do tego te **wirtualne aktywa** nie podlegają dziedziczeniu. Jest to coś na zasadzie **elektronicznej księgi**, w której zapisywane są zobowiązania emerytalne, jakie _ZUS_ ma względem nas, na podstawie której będzie **w przyszłości wyliczona** stawka miesięcznej wypłaty (emerytury) jaką będziemy dostawać. Nie da się tego wszystkie oszacować już teraz, ale jedno jest pewne - **ten system coraz bardziej się wykoleja**. Wszystko rozchodzi się tutaj o tzw. **stopę zastąpienia**, a w szczególności stosunek średniej pensji przed odejściem na emeryturę do wysokości emerytury jaką otrzyma się po odejściu na nią. Szacuje się, że już **w 2060 roku ta wartość wynosić będzie mniej niż 25%**... Dla porównania teraz jest to ok. 60%. Aby już teraz uświadomić sobie jak bardzo źle będzie wystarczy **przez jeden miesiąc wziąć jedynie 25% swojej wypłaty i spróbować za to przeżyć** do następnej. Tylko nie oszukuj! Jeżeli Ci się to uda to widocznie świetnie zarabiasz wydając przy tym dość mało, natomiast jeżeli wcale nie zarabiasz dużo, a i tak przy 25% uda Ci się związać koniec z końcem to chętnie posłucham na temat Twojego sposobu w komentarzu pod tym wpisem.

Na koniec tematu o _ZUS_ mam jedną informację na otarcie łez. Może i emerytura wypłacana na podstawie składek wpłaconych do _ZUS_ będzie mizerna, ale za to będzie ona wypłacana bezwzględnie aż do śmierci i nie ma od tego żadnych odstępstw. Jest to spory plus dla ludzi z rodzin długowiecznych, którzy z mlekiem matki wyssali to, że dożyją sędziwych lat. Wszyscy inni, niezaliczani do tego grona, to ulubieńcy _ZUSu_, gdyż dla tego systemu idealny podatnik to taki, który przez całe życie odkładał składki i opuścił ten świat zaraz po odejściu na emeryturę, a nawet lepiej jakby parę dni przed. Wszystko to za sprawą tego, że emerytura _ZUSowska_ nie jest dziedziczona, a szkoda, bo mogłoby to wiele zmienić. Jest od tego mały wyjątek, a mianowicie to, że małżonek zmarłego emeryta może odziedziczyć po nim emeryturę w wysokości 85%, a warunkiem jest ukończenie 50. roku życia.

![](images/af06a7a0e596df33930190bb1f5a3bef.webp)

Drugi temat to _OFE_, który został w zasadzie **zaorany bodajże w 2013 roku**, i sukcesywnie w następnych latach, poprzez reformę, którą znaczna część środków tam zgromadzonych została przetransferowana do _ZUSu_ lub do czegoś co potocznie nazywane jest _IKE bis_ (nie, to nie jest to samo _IKE_, o którym będę pisał później) po wcześniejszym **zainkasowaniu przez Państwo haraczu** (bo nie da się tego inaczej nazwać) w wysokości 15%. Wiele osób wini za to ówczesną partię rządzącą (_PO_ - _Platforma Obywatelska_), a w szczególności jej szefa - _Donalda Tuska_. Proces całkowitego przeniesienia środków z _OFE_ trwa dla niektórych jeszcze do tej pory, bo nie jest to proces natychmiastowy, gdyż pewnych aktywów nie można upłynnić za pstryknięciem palcami.

Sytuacja jest słaba, ale przez to powstały programy, które **pozwalają na planowanie emerytury po swojemu na zasadach, które dają większą kontrolę i mniej przymuszają do czegokolwiek**. Te programy to _PPK_, _PPE_, _IKE_ i _IKZE_. Istotne jest to, że są to formy pozwalające oszczędzać na wiele sposobów. _**PPK**_ i _**PPE**_ opierają się na wsparciu Pracodawcy. _**IKE**_ to sposób na inwestowanie przy użyciu różnych instrumentów (jak np. akcje i obligacje) tak samo jak w przypadku normalnego inwestowania, ale z tą korzyścią, że przy cierpliwym odczekaniu do 60. roku życia można nie płacić od tego daniny w postaci podatku od zysków kapitałowych, który wynosi obecnie 19%. Natomiast _**IKZE**_ to rozwiązanie oferujące możliwość oszczędzania na emeryturę, które już teraz, a raczej w momencie rozliczania następnego rocznego zeznania _PIT_ i kolejnego po nim, przyniesie znaczące ulgi podatkowe za sprawą możliwości odliczenia kwoty zainwestowanej od podstawy kwoty opodatkowania (zasada podobna jak chociażby dobrze wszystkim znana ulga na internet).

Niecierpliwym polecam przeskoczyć od razu do rozdziału [Podsumowanie i porównanie PPK i PPE](#porownanie).

## Plany pracownicze (PPK i PPE)

Tutaj jak sama nazwa wskazuje _plany pracownicze_ są bezpośrednio związane z naszym zatrudnieniem oraz tym co oferuje nasz Pracodawca. Zacznijmy jednak od rozwinięcia skrótów:

- **_PPK_** - _Pracowniczy Plan Kapitałowy_,

- **_PPE_** - _Pracowniczy Program Emerytalny_.

## PPK - Pracowniczy Plan Kapitałowy

Zacznijmy od _PPK_, który jest programem **obowiązkowym dla Pracodawcy** (ma on obowiązek udostępnić swoim pracownikom możliwość przystąpienia do tego programu), a nieobowiązkowy dla Pracownika.

**_PPK_ - podstawowe cechy:**

- Pracodawca jest **zobowiązany** do comiesięcznych wpłat w wysokości 1,5% wynagrodzenia Pracownika na jego _PPK_.

- Pracodawca **może dobrowolnie** zdecydować o zwiększenie wpłaty o 2.5% do łącznej wartości 4%.

- Pracownik poprzez uczestnictwo w _PPK_ będzie miał **pobierane** co miesiąc 2% wynagrodzenia, które będzie odkładane na jego konto _PPK_.

- Pracownik **może dobrowolnie** zadeklarować wpłatę dodatkowych 2%, czyli łącznie 4%.

- Wyjątkiem są osoby zarabiające mniej niż 1.2-krotności minimalnego wynagrodzenia obowiązującego w danym roku, które w takim przypadku **mogą obniżyć wysokość wpłaty podstawowej** z 2% do 0.5% swojego wynagrodzenia przy zachowaniu pozostałych benefitów (wpłata Pracodawcy oraz dodatki od Państwa).

- Na rachunek uczestnika _PPK_ trafią także **dopłaty od Państwa**: jednorazowa wpłata powitalna w wysokości 250 zł i dopłaty roczne w wysokości 240 zł.

- Wpłatę powitalną otrzyma każdy, kto przez co najmniej 3 pełne miesiące jest uczestnikiem _PPK_ i za co najmniej 3 miesiące dokonał wpłat do _PPK_.

- Dopłatę roczną otrzyma ten uczestnik _PPK_, którego wpłaty w danym roku wyniosą co najmniej 3,5% z 6-krotności minimalnego wynagrodzenia obowiązującego w roku, za który dopłata jest należna. Uczestnik, którego wpłaty podstawowe są niższe niż 2%, musi zgromadzić co najmniej 25% powyższej kwoty.

- Pieniądze zgromadzone w _PPK_ są **prywatne**, zlokalizowane na rachunku stworzonym podczas przystąpienia do programu _PPK_ i **możliwe do wypłacenia w każdym momencie**, jednakże w niektórych przypadkach będzie się to wiązało z utratą części lub wszystkich benefitów płynących z uczestnictwa w programie, ale o tym niżej.

- **Podlegają one dziedziczeniu** oraz podziałowi podczas rozwodu pary, która posiadała wspólność majątkową.

- Gromadzone środki są **lokowane w funduszu**, w którym są **aktywnie inwestowane**, a więc cały czas pracują, co jest szczególnie istotne w kontekście inflacji. Ciekawostką jest, że poziom ryzyka inwestycyjnego dostosowywany jest do wieku uczestnika programu (tzw. fundusz zdefiniowanej daty), co w dużym uproszczeniu polega na tym, że dla młodych dopuszczalne jest wyższe ryzyko, a im bliżej emerytury tym ryzyko jest zmniejszane. Wydaje mi się, że tutaj mamy możliwość decydowania na jaki poziom ryzyka jesteśmy się w stanie zgodzić, ale to już trzeba by było omówić z przedstawicielem towarzystwa, które obsługuje nasze _PPK_. Należy także pamiętać, że większe ryzyko oznacza większą szansę na wyższy wzrost wartości kapitału, a zmniejszenie ryzyka odwrotnie.

- Środki z _PPK_ **nie mogą być przetransferowane** na _PPE_, _IKE_ czy _IKZE_.

**_PPK_ - w jakich przypadkach można wypłacić i co to oznacza:**

- Pełny zwrot **przed 60. rokiem życia** - nie jest opłacalny, ale jest jak najbardziej możliwy i wiąże się z:
    - koniecznością zapłacenia podatku od zysków kapitałowych (tzw. podatek Belki, czyli 19%),
    
    - utratą 30% wartości wpłat wykonanych przez Pracodawcę, które zostaną w takim przypadku przetransferowane do _ZUSu_, tutaj nie do końca jest to utrata, bo te pieniądze zostaną przypisane do naszego konta w _ZUS_ jako normalna składka, ale ja uznaję to jako utratę tego kapitału,
    
    - utratą wszystkich wpłat i dopłat wykonanych przez Państwo (wpłata powitalna i dopłaty roczne).

- Wypłata **25% w przypadku poważnego zachorowania** uczestnika programu, jego małżonka lub dziecka - tutaj istnieje katalog określający, co jest poważnym zachorowaniem, a co nie. W takim przypadku wypłata nie wiąże się z utratą żadnych benefitów (oczywiście poza zmniejszeniem swojego kapitału na rachunku _PPK_) i nie podlega zwrotowi.

- Wypłata **100% z przeznaczeniem na pokrycie wkładu własny w związku z zaciągnięciem kredytu hipotecznego** - w przypadku, której jest obostrzenie, że osoba wnioskująca o to nie może mieć ukończonego 45. roku życia, a wypłacone środki musi zwrócić na swoje konto _PPK_ zaczynając zwrot nie później niż po 5 latach od dnia wypłaty i kończąc nie później niż po upływie 15 lat.

- Wypłata zgodnie z założeniem programu _PPK_, czyli **po ukończeniu 60. roku życia** - o to chodzi w tym programie, więc nie ma co ukrywać, że ta opcja jest najkorzystniejsza. Jednakże jeżeli chcemy uniknąć 19-procentowego podatku Belki to wypłatę musimy zrealizować w określony sposób, tj. podjąć na start jedynie 25% kapitału, a pozostałe 75% rozbić na minimum 120 miesięcznych rat (10 lat). W innym przypadku, np. przy wypłacie całego kapitału na raz, nawet po ukończeniu 60. roku życia konieczne będzie zapłacenie 19-procentowego podatku od zysków kapitałowych liczonego od tych 75% kapitału.

**_PPK_ - zapisy do programu, jak i kto może:**

- Osoby **pomiędzy 18. i 55. rokiem życia** są zapisywane automatycznie do programu, chyba że złożyły deklarację o rezygnacji z przystąpienia do programu i dokonywania wpłat.

- Osoby **pomiędzy 55. i 70. rokiem życia** nie są zapisywane automatycznie, ale mogą przystąpić na swój wniosek.

- Osoby **powyżej 70. roku życia** nie mogą przystąpić do _PPK_.

Kończąc temat PPK nasunęło mi się jeszcze jedno pytanie, które mnie wcześniej zastanawiało, a una które już teraz znam odpowiedź. Mianowicie - skoro to Pracodawca zgłasza Pracownika do _PPK_ to **co dzieje się w przypadku zmiany pracy**, gdy nowy Pracodawca jest obsługiwany przez inną instytucję finansową? Mamy wtedy dwie opcje:

1. wyrażamy zgodę na transfer środków z naszego dotychczasowego _PPK_ do instytucji, z której usług korzysta nowy Pracodawca,

3. nie wyrażamy zgody na transfer i stary rachunek _PPK_ zostaje tam gdzie był, a nowe środki wpłacane są od teraz na nowe konto _PPK_. Stare dalej istnieje i pracuje tak samo jak wcześniej, ale nie jest już zasilane nowymi pieniędzmi.

## PPE - Pracowniczy Program Emerytalny

Pora przejść do tematu _PPE_, który jest programem występującym niestety tylko u nielicznych Pracodawców, którzy uznali, że oferowanie dodatkowych pakietów socjalnych jest w ich interesie, gdyż _PPE_ nie jest obowiązkowy tak jak _PPK_. Dlatego jeżeli Twój Pracodawca oferuje Ci możliwość udziału w takim programie to jesteś szczęściarzem i powinieneś to docenić.

**_PPE_ - podstawowe cechy:**

- Pracodawca może **sam ustalić wysokość wpłat** na _PPE_, a jedynym ograniczeniem jest to, że nie mogą one przekraczać 7% wynagrodzenia Pracownika.

- Pracownik w przypadku tego programu **nie jest zobowiązany do wpłacania żadnej składki** ze swojej strony, aczkolwiek jeżeli chce robić to dobrowolnie to jest taka możliwość, a wysokość takiej wpłaty w skali roku jest ograniczona do 4.5-krotności przeciętnego przewidywanego miesięcznego wynagrodzenia w danym roku.

- W tym programie **nie występują żadne dopłaty ze strony Państwa**.

- Tak samo jak w przypadku _PPK_, pieniądze zgromadzone w _PPE_ są **prywatne**, zlokalizowane na rachunku stworzonym podczas przystąpienia do programu _PPE_ i **możliwe do wypłacenia w każdym momencie** jednakże w niektórych przypadkach będzie się to wiązało z utratą części lub wszystkich benefitów płynących z uczestnictwa w programie, ale o tym niżej.

- Tak samo jak w przypadku _PPK_, **podlegają one dziedziczeniu** oraz podziałowi podczas rozwodu pary, która posiadała wspólność majątkową.

- Tak samo jak w przypadku _PPK_, gromadzone środki są **lokowane w funduszu**, w którym są **aktywnie inwestowane**, a więc cały czas pracują, co jest szczególnie istotne w kontekście inflacji. Ciekawostką jest, że poziom ryzyka inwestycyjnego dostosowywany jest do wieku uczestnika programu (tzw. fundusz zdefiniowanej daty), co w dużym uproszczeniu polega na tym, że dla młodych dopuszczalne jest wyższe ryzyko, a im bliżej emerytury tym ryzyko jest zmniejszane. Wydaje mi się, że tutaj mamy możliwość decydowania na jaki poziom ryzyka jesteśmy się w stanie zgodzić, ale to już trzeba by było omówić z przedstawicielem towarzystwa, które obsługuje nasze _PPE_. Należy także pamiętać, że większe ryzyko oznacza większą szansę na wyższy wzrost wartości kapitału, a zmniejszenie ryzyka odwrotnie.

- Środki z _PPE_ **można przetransferować do _IKE_** w przypadku, gdy przestajesz pracować w firmie, w której masz prowadzony rachunek programu, lub dochodzi do jego likwidacji.

**_PPE_ - w jakich przypadkach można wypłacić i co to oznacza:**

- Są cztery warunki z czego spełnienie choć jednego gwarantuje brak konieczności ponoszenia dodatkowych opłat (potrąceń) przy procesie wypłacania kapitały zgromadzonego na rachunku _PPE_, tj. nie będzie trzeba płacić podatku Belki, od spadku czy darowizny, czyli cała suma trafi do nas na raz lub w ratach, są to:
    - ukończenie 60. roku życia (na wniosek),
    
    - ukończenie 55. roku życia z jednoczesnym posiadaniem prawa do emerytury (np. służby mundurowe, które na emeryturę mogą odejść znacznie wcześniej niż inni) (na wniosek),
    
    - ukończenie 70. roku życia (automatycznie, bez wniosku),
    
    - śmierć osoby biorącej udział w programie, na wniosek osoby uprawnionej (spadkobiercy).

- Wypłacając kapitał z _PPE_ przy braku spełnionego któregokolwiek z powyższych warunków wiązać się będzie z koniecznością zapłacenia 19-procentowego podatku od dochodów kapitałowych oraz potrąceniem 30% składek podstawowych (tych wpłacanych przez Pracodawcę), które trafią na Twoje konto w _ZUS_ jako normalna składka.

**_PPE_ - zapisy do programu, jak i kto może**:

- Tutaj odpowiedź jest jedna i brzmi - przystąpić może każdy przed ukończeniem 70. roku życia o ile jego Pracodawca prowadzi taki program. Jednakże Pracodawcy często dodają do tego jeszcze jeden warunek, jakim jest staż pracy jaki należy osiągnąć, aby móc przystąpić do programu _PPE_, ale to kwestia indywidualna, tj. nie jest w żaden sposób uregulowana ustawowo.

## Podsumowanie i porównanie

<figure>

| **Program** | **PPK** | **PPE** |
| --- | --- | --- |
| **Prowadzenie przez Pracodawcę** | _Obowiązkowe_,   chyba że prowadzi program _PPE_, w którym:   odprowadza min. 3.5% składek,   uczestniczy min. 25% pracowników | _Dobrowolne_ |
| **Uczestnictwo przez Pracownika** | _Dobrowolne_ | _Dobrowolne_ |
| **Składka podstawowa Pracodawcy** | _1.5% wynagrodzenia_ | _Limit do 7% wynagrodzenia_ |
| **Składka podstawowa Pracownika** | _2% wynagrodzenia_   (0.5% dla zarabiających mniej niż 1.2x minimalnego wynagrodzenia) | _Brak_ |
| **Składka dodatkowa Pracodawcy** | _Limit do 2.5% wynagrodzenia_ | _Brak_ |
| **Dopłaty od Państwa** | _Powitalna - 250 zł   Roczna - 240 zł_ | _Brak_ |
| **Dziedziczenie** | _Tak_ | _Tak_ |
| **Transfer środków** | _Brak_ | _Do IKE, przy zmianie pracy lub po likwidacji programu_ |
| **Inwestycja zebranego kapitału** | _Instrumenty udziałowe (akcje) i/lub dłużne (obligacje)_ | _Instrumenty udziałowe (akcje) i/lub dłużne (obligacje)_ |
| ****Wypłata zgodnie z planem (optymalna)**** | _Kiedy:   po 60. roku życia      Forma:   25% od razu,   75% podzielona na min. 120 miesięcznych rat_ | _Kiedy:   po 60. roku życia (wniosek),   po 55. roku życia z prawem do emerytury (wniosek),   po 70. roku życia (automatycznie)      Forma:   w całości lub w ratach_ |
| **Podatek od zysków kapitałowych a.k.a. Belki (19%)** | Zwolnienie | Zwolnienie |
| ****Wypłata wcześniejsza (nieoptymalna)**** | _Kiedy:   w dowolnym momencie      Potrącenia:   \-19% podatku kapitałowego,   \-30% składek Pracodawcy (trafiają na indywidualne konto ZUS),   \-100% dopłat od Państwa_ | _Kiedy:   wyłącznie w przypadku likwidacji PPE      Potrącenia:   \-19% podatku kapitałowego,   \-30% składek Pracodawcy (trafiają na indywidualne konto ZUS)_ |
| **Dla kogo** | _Osoby w wieku 18-55 są zapisywane automatycznie,   osoby w wieku 55-70 po złożeniu wniosku_ | _Każdy przed 70. rokiem życia o ile jego Pracodawca prowadzi program_ |

<figcaption>

Kolory: zielony \- jeżeli nie są takie same to lepszy z dwóch; czerwony \- jeżeli nie są takie same to gorszy z dwóch; żółty \- takie same dla obu programów; brak - nie da się porównać

</figcaption>

</figure>

## Który program się bardziej opłaca?

W przypadku porównania opłacalności _PPK_ względem _PPE_ odpowiedź jest prosta, bo zamiast zastanawiać się co lepsze trzeba brać to co daje Pracodawca. Tutaj opcje są trzy:

1. Pracodawca prowadzi _PPE_, w którym odprowadza min. 3.5% składek dla swoich Pracowników, z których przynajmniej 25% w tym uczestniczy, wtedy jest zwolniony z obowiązku prowadzenia _PPK_ (aczkolwiek i tak może to robić, nikt tego nie zabrania).

3. Pracodawca prowadzi _PPE_, ale nie spełnia któregoś z powyższych warunków, przez co musi prowadzić też _PPK_.

5. Pracodawca nie oferuje _PPE_ dla swoich Pracowników, więc ma tylko _PPK_.

W mojej ocenie nierozsądne byłoby nie skorzystać z żadnej z tych opcji, co postaram się udowodnić w następnym rozdziale.

## Przykładowe scenariusze PPK

Zobrazujmy sobie opłacalność uczestnictwa w programach _PPK_ i/lub _PPE_ na przykładach. Wykorzystamy do tego bardzo czytelny [Oficjalny Kalkulator oszczędności PPK dostępny na stronie prowadzonej przez PFR Portal PPK sp. z o.o., spółkę zależną Polskiego Funduszu Rozwoju SA](https://www.mojeppk.pl/kalkulator.html). Jako obiekty do kalkulacji posłużą nam:

1. _**Pan Anatol**_ - zarabiający najniższą krajową - w 2023 roku wynosi 3 490 zł brutto (2 710 zł netto),

3. _**Pan Benedykt**_ - zarabiający blisko przeciętnej średniej krajowej - 7 000 zł brutto (5 100 zł netto),

5. _**Pan Cyprian**_ - zarabiający najwięcej - 14 000 zł brutto (10 133 zł netto).

Przed rozpoczęciem kalkulacji zdefiniujmy jeszcze dane brzegowe:

- wiek przystąpienia do _PPK_ \- 30 lat,

- składki Pracodawcy i Pracownika - standardowe 1.5% i 2%, bez dobrowolnych,

- forma wypłaty - 25% na start i potem 120 równych rat,

- zakładana roczna stopa zwrotu z inwestycji w okresie oszczędzania - 3.5%,

- zakładana roczna stopa zwrotu w okresie wypłat - 2.75%,

- zakładany roczny wzrost wynagrodzenia - 2.8%,

- koszt zarządzania - 0.5%.

<figure>

| Przykładowi uczestnicy PPK | **Anatol** | **Benedykt** | **Cyprian** |
| --- | --- | --- | --- |
| Środki wpłacone przez Pracownika | _38 583 zł_ | _77 387 zł_ | _154 773 zł_ |
| **Miesięczna składka Pracownika** \* | _**70 - 160 zł**_ | _**140 - 320 zł**_ | _**280 - 641 zł**_ |
| Środki wpłacone przez Pracodawcę | _28 937 zł_ | _58 040 zł_ | _116 080 zł_ |
| Środki dopłacone przez Państwo | _7 450 zł_ | _7 450 zł_ | _7 450 zł_ |
| Wypracowany zysk | _57 157 zł_ | _107 906 zł_ | _209 116 zł_ |
| Poniesione koszty zarządzania | _7 531 zł_ | _14 196 zł_ | _27 488 zł_ |
| **Suma zgromadzona na PPK** | _**119 172 zł**_ | **_226 196 zł_** | _**439 632 zł**_ |
| **Wypłata jednorazowa (25%)** | _**29 793 zł**_ | **_56 549 zł_** | _**109 908 zł**_ |
| **Wypłata ratalna (co miesiąc przez 10 lat)** | _**853 zł**_ | **_1 619 zł_** | _**3 146 zł**_ |

<figcaption>

\* - podane wartości to składki w pierwszym i ostatnim roku, wynikają z uwzględnienia wzrostu wynagrodzenia na poziomie 2.8% rocznie.

</figcaption>

</figure>

Jak widać _PPK_ jest nastawione na naprawdę długie oszczędzanie, ale przy warunkach określonych powyżej na końcu oszczędzania gromadzi się suma około 3-krotnie większa od tego jaki kapitał został wprowadzony przez okres tych 30 lat oszczędzania (wystarczy podzielić wartości podane w wierszach _Suma zgromadzona na PPK_ przez _Środki wpłacone przez Pracownika_). Składa się na to w głównej mierze znaczny udział środków wpłaconych przez Pracodawcę oraz w mniejszym stopniu środki dopłacone przez Państwo. To wszystko po uwzględnieniu tego, że kapitał cały czas pracuje, daje właśnie wspomniany wcześniej efekt.

Weźmy jeszcze raz przypadek Pana Benedykta, zarabiającego blisko średniej krajowej, i zobaczmy jak będzie się to kształtowało, gdy zacznie oszczędzać później niż od 30. roku życia. Wszystkie pozostałe założenia pozostawmy bez zmian.

<figure>

| Wiek przystąpienia do PPK przez Pana Benedykta | **30 lat** | **40 lat** | **50 lat** |
| --- | --- | --- | --- |
| Środki wpłacone przez Pracownika | _77 387 zł_ | _44 235 zł_ | _19 083 zł_ |
| **Miesięczna składka Pracownika** \* | _**140 - 320 zł**_ | _**140 - 208 zł**_ | _**140 - 171 zł**_ |
| Środki wpłacone przez Pracodawcę | _58 040 zł_ | _33 176 zł_ | _14 312 zł_ |
| Środki dopłacone przez Państwo | _7 450 zł_ | _5 050 zł_ | _2 650 zł_ |
| Wypracowany zysk | _107 906 zł_ | _42 628 zł_ | _11 106 zł_ |
| Poniesione koszty zarządzania | _14 196 zł_ | _5 174 zł_ | _1 105 zł_ |
| **Suma zgromadzona na PPK** | **_226 196 zł_** | **_112 825 zł_** | **_42 528 zł_** |
| **Wypłata jednorazowa (25%)** | **_56 549 zł_** | **_28 206 zł_** | **_10 632 zł_** |
| **Wypłata ratalna (co miesiąc przez 10 lat)** | **_1 619 zł_** | **_807 zł_** | **_304 zł_** |

<figcaption>

\* - podane wartości to składki w pierwszym i ostatnim roku, wynikają z uwzględnienia wzrostu wynagrodzenia na poziomie 2.8% rocznie.

</figcaption>

</figure>

Ten przykład idealnie pokazuje, że im wcześniej zaczniemy oszczędzać tym wykładniczo więcej zysków uzyskamy do czasu osiągnięcia 60 lat.

## Obawiasz się, że będzie jak z OFE?

_PPK_, _PPE_, _IKE_ czy _IKZE_ **to nie** _OFE_ ani _ZUS_. Są to programy zupełnie ze sobą niezwiązane. _ZUS_ i _OFE_ to **obowiązkowe daniny publiczne**, a _PPK_, _PPE_, _IKE_ i _IKZE_ to **nieobowiązkowe i prywatne** programy.

Warto zajrzeć do zapisów w ustawie o _OFE_, gdzie występuje ciekawy zapis dotyczący środków przetransferowanych z _OFE_ do _IKE bis_:

> (…) środki zgromadzone na rachunku **członka otwartego funduszu emerytalnego** (OFE), który nie złożył deklaracji, (…), **stają się środkami zgromadzonymi na indywidualnym koncie emerytalnym** (IKE bis)(…)   na tym indywidualnym koncie emerytalnym i **nie mogą stanowić przedmiotu transferu do budżetu państwa**

Czy Państwo może sięgnąć po pieniądze zgromadzone na _PPK_, _PPE_, _IKE_ lub _IKZE_? Nie czuję się na tyle mocny w temacie, żeby wykrzyczeć teraz _NIE_. Jednakże patrząc na opinie ekspertów jest to skrajnie nieprawdopodobny przypadek. Jedyne co może nam w zasadzie zagrażać to ustawowy przekręt ze strony rządzących, który przywróci konieczność odprowadzenia podatku Belki (19%) przy wypłacaniu środków zgromadzonych w tych programach emerytalnych. Jednakże na szczęście prawo nie działa wstecz, więc w momencie wejścia takiej ustawy nie będzie można tego zrobić z już zgromadzonymi do tego czasu przez nas pieniędzmi. W takim wypadku należałoby pozostawić już zgromadzone środki i trzymać je na starych zasadach aż do osiągnięcia wieku emerytalnego, już więcej na nie nie wpłacać, ale dać im dalej pracować i znaleźć inny sposób na oszczędzanie na swoją emeryturę.

Podsumowując w punktach:

- środki w _PPK_ gromadzone są na prywatnym rachunku,

- inwestowane są w lepszy sposób,

- można je wypłacić w każdym momencie,

- w przypadku zmiany ustawodawstwa prawo nie działa wstecz,

- zyski są naprawdę realne i atrakcyjne.

## Ciąg dalszy nastąpi...

Myślałem, że w zakresie jednego wpisu ogarnę wszystkie cztery programy, jednak już po opisaniu _PPK_ i _PPE_ widzę jak długi stał się ten wpis, dlatego postanowiłem podzielić materiał na dwa i dopiero w [następnym wpisie opowiem o tym co udało mi się dowiedzieć o _IKE_ i _IKZE_](https://blog.tomaszdunia.pl/emerytura2/).
